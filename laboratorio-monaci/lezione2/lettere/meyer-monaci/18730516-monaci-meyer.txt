TRASCRIZIONE DI Marco Veneziale


Roma 16 maggio 1873.
Via Giulio Romano, 115
Mio riverito signore!
Sono dolente di non poter rendere di persona il piccolo servigio che Ella mi domanda pel suo collega, sig. de Mas Latrie. Il poco tempo che resterà ancora aperta la Vaticana, debbo di necessità dedicarlo tutto alla trascrizione del Canzoniere Portoghese (4803), di cui preparo la pubblicazione, essendo rimasto assai indietro in simile lavoro per una lunga malattia sofferta nel passato inverno. Posso però valermi dell'opera di un giovane abbastanza abile, al quale ho già affidato la trascrizione richiesta dal Cod. Vat. 3941 (non 3945). Per maggior sicurezza dell'esecuzione, le prometto di collazionare io stesso tutta la copia appena sarà finita. Il prezzo del lavoro l'ho pattuito (riservando la sua approvazione) per 40 fr. – Sono 38 pagine in foglio, ma di facile lezione. La dimanda mi è sembrata giusta. Se però non sembra tale a Lei, me lo scriva francamente, ché otterrò una riduzione. Posso disporre liberamente di questo giovane, cui spesso procuro del lavoro. – Per la trasmissione del denaro si valga pure di un mandato o vaglia postale, ma dopo ricevuto l'ultimo foglio del ms. – Rilevando dalla nota del suo collega che la 2 parte della trasc. gli preme più che la prima, farò cominciare subito da quella e gliela spedirò prima dell'altra. Del resto, avendone il tempo, non ho alcuna difficoltà di eseguire per altri delle trascrizioni dalle nostre Bibl., massime trattandosi di ms. che entrino nella sfera degli studî nostri. È una occupazione cotesta ove sempre ci si guadagna al di sopra del prezzo; ed io la considero siccome uno dei migliori esercizi per acquistare una buona conoscenza di una lingua. 
Ella è troppo gentile ringraziandomi di quelle parole che consacrai nella Rivista ai suoi Dern. Troub. Colle lodi che Le tributai, risposi ad un sentimento intimo della mia coscienza; negli appunti che feci (troppo invero minuziosi e tali da farmi parer pedante), sentii il bisogno di cercare il pelo nell'uovo, come diciamo qui, per reagire contro il sistema tuttora invalente nel mio paese, ove critica non cessa di significare incensamento.
All'ora che scrivo spero che Ella avrà ricevuto un libretto che ho pubblicato in questi giorni (Canti antiche portoghesi). L'8 corr. ne spedii alcune copie al sig. Vieweg; e tra quelle, due in carta distinta dirette al sig. G. Paris, colla preghiera di presentarne una al prof. Meyer. Non avendo allora con Lei quella relazione che ora son lieto di aver fatta, pensai che più gradito le giungerebbe il piccolo dono ricevendolo dal suo amico sig. G. Paris. – Se per caso il plico fosse ito sperso alla posta, la prego di farmelo sapere perché io possa mandarne altre due copie.
Chiudendo questa lettera mi permetto una preghiera: in qualunque cosa io possa servirla, sia in Roma che fuori, mi darà sempre una prova di amicizia, ricordandosi di comandarmi. Gradisca intanto i sensi della mia stima profonda.
Suo devmo
Ernesto Monaci