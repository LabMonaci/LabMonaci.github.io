TRASCRIZIONE DI Marco Veneziale


Mio ottimo Signor Monaci!
L'orlo nero di questo foglio servirà di scusa al mio lungo silenzio; una mia sorella, che conviveva meco, dopo parecchi mesi di penosissima malattia, andò al bacio del Signore. Ella che, come seppi dall'amico Stengel, ebbe pur troppo a soffrire ultimamente la medesima sciagura, comprenderà bene il mio dolore.
Sappia che del donativo impostole dal Sig[no]r Varnhagen (che ora al modo inglese rinunciò a questo nome, e fatto barone non ne vuol sapere che di Porto-Seguro) io sono innocente; fu lui che leggendo alla nostra biblioteca sulla copertina del prima fascicolo della Rivista ch'Ella annunciava un lavoro sul canzoniere Vaticano, mi disse: Chi sa se questo Signore conosce le mie Trobas colle Appendici? Risposi che senza dubbio, poiché in Italia ora si studia con metodo e non si scrive senza conoscere ciò che fecero altri sull'argomento; a che egli: Ad ogni modo gli farà mandare da Parigi un esemplare. Er io non credei di dovermegli opporre; né volendo, avrei potuto. Nella sua generosa offerta c'entra per certo un po' di vanità ed un po' di paura; in ogni caso non parmi che ciò La obblighi a molto; e coll'urbanità che Ella usa verso i lavori del V. nel Saggio publicato può benissimo congiungersi una critica anche severa.
Com'è bello e grazioso il libretto da Lei mandatomi! E come vivo ne nasce il desiderio di vedere l'intera pubblicazione! Ella comincia con un lavoro, con cui altri sarebbe lieto di finire; e comincia così bene da mostrare ch'Ella è in grado di vincere le molte difficoltà che la natura del codice e la lingua non istudiata fin qui a sufficienza presentano all'editore.
Il nome del Sig[no]r Manzoni mi richiamò alla mente che Stengel m'aveva scritto d'informarmi se a Vienna c'era il cholera e se si poteva con facilità trovare alloggio, ed io preoccupato dallo stato disperato della povera defunta mancai di sodisfare al desiderio espostomi. Ed ora molto me ne duole, perché avrei volentieri servito il sig[no]r Manzoni, amico degli amici miei, e fratello (o cugino?) del podestà di Lugo, con cui sono del pari stretto di cordiale amicizia. Ed io mo vo (?) tormentando col pensiero, che questo signore sia pur venuto a Vienna, ma a buona ragione non si sia curato di vedere chi gli aveva negato un sì leggiero favore. Se così è, io sono in vero troppo punito della mia trascuratezza. Mi faccia la grazia di esporre al Sig[no]r M[anzoni] il motivo del mio silenzio e il sincero dispiacere che ne risento.
Il mio primo fascicolo della Rivista è pieno di sgrobii fatti in margine dell'articolo del Canello? Sarei soverchia ardito, se La pregassi, nel caso che avesse un esemplare disponibile, di volermelo favorire? Il secondo fascicolo quando uscirà?
Le manderò fra breve il componimento poetico in dialetto. Possibilmente per il terzo fascicolo; se no, per il quarto.
Con sincera stima mi dico 
Suo aff.o
A Mussafia
Vienna, 16 maggio 1873