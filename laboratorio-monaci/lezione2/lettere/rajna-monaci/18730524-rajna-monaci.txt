TRASCRIZIONE DI Maria Teresa Rachetta


Milano, 24 Maggio 73
Mio Riverito Signore,
Sebbene assai tardi, non per questo La ringrazio meno di cuore del bell'opuscolo che Ella ebbe la cortesia di mandarmi in dono. Ho gustato i canti  e le giudiziose Sue illustrazioni, rallegrandomi non poco al pensiero che tra non molto possederemo tutta intera la raccolta del cod. vaticano edita colla medesima diligenza e la medesima dottrina. Davvero che codesto saggio infiamma vieppiù il desiderio dell'opera a cui Ella attende, la qualcosa riuscirà a Lei di non poco onore sarà pure di decoro agli studi italiani.
Il prof Stengel Le avrà scritto come io mi disponga ad allestire per la Rivista un lavoro intorno all'Attila di Nicolò da Casola che si conserva all'Estense. Intendereidi mettermi a stendere questo scritto, per il quale ho appunti assai copiosi, appena abbia potuto sbrigare uno studio intorno a Uggeri il Danese, di cui la prima parte apparirà nel fascicolo sesto della Romania. Temo soltanto che il lavoro riesca troppo lungo e quindi non più adatto per la Rivista, non potendo naturalmente restringermi a dar conto del poema di Nicolò, ma dovendo estendere le osservazioni ad altri documenti. Ma se l'Attila non avesse a convenire penserò a mandare qualche altra cosuccia.
Desidero vivamente che mi si offra occasione di poterla conoscere di persona. Intanto colla più viva stima e simpatia mi raffermo
Suo devotissimo
Pio Rajna