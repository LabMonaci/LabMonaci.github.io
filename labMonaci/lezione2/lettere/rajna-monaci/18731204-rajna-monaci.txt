TRASCRIZIONE DI Maria Teresa Rachetta



Milano, 4 dicembre 1873
Amico pregiatissimo,
Voi avreste ben ragione di essere in collera con me per lo scempio che feci delle bozze; ma spero che non ne sia nulla e che m0avreste perdonato la colpa commessa. Se il tipografo ne mosse lagnanze io meno che altri vorrei dargli il torto; ancora una volta ho dovuto persuadermi quanto sia savio il precetto oraziano nunumque prematur in annum, e non potendo osservarlo alla lettera mi sono proposto di non lasciarmi almeno uscir più nulla dalle mani quando mi trovi stretto da altre faccende e impedito dal compiere l'ufficio di critico severo. Dissi che per riparazione ero dispostissimo a rinunziare  a quella parte di estratti che voi stimaste convenevole; se invece vi pare più opportuno che paghi al Galeati il lavoro che si dovette rifar sono pronto anche a cotesto. Altre bozze dopo quelle prime non ho più ricevuto; ; mi ricrescerebbe se fossi stato io la causa principale della ritardata pubblicazione.
Ebbi tempo addietro la dotta e utilissima dissertazione del prof. Stengel intorno ai codici francesi della biblioteca di Torino. Mi pare che i bolli postali dicessero Roma e dubitai che l'autore potesse trovarsi costì. Il dubbio m'ha fatto indugiare a scrivergli, tanto più che da una lettera del Paris avevo saputo che non molto prima egli era in Francia. Abbiate la bontà di dirmi se adesso gli si può scrivere a Marburg.
Non so se vi sia giunta all'orecchio una novità che mi riguarda. Mi si è nominato professore straordinario di letterature romanze all'Accademia Scientifica Letteraria. Si tratta di iniziare questo insegnamento, e crederete senza fatica se vi dico che l'impresa mi fa paura. Ma d'altra parte non potevo certo rifiutare un'occasione così propizia di lasciare le scuole secondarie per darmi interamente agli studi che preferisco. Le lezioni dovranno cominciare tra breve; ma avanti tutto è necessario che il Ministro mi mandi un successore al liceo, perchè io sia liberato dal peso delle mie quindici ore settimanali. Si dice che la nomina sia già fatto, e fatta da parecchio tempo; ma intanto io me ne sto qui sospeso come un'anima del limbo.
Buono quale voi siete sempre, senza dubbio vi rallegrerete della mia fortuna. Ma non so se potrete avere l'eroismo di rallegrarvi anche di una seccatura che il nuovo ufficio m'induce a darvi. Tra gli argomenti di cui avrò a discorrere sino dal principio sarà il poema dell'Intelligenza. Lo sceglierò a soggetto di una conferenza settimanale, nella quale anche i giovani dovranno essere parte attiva, e non solo ascoltare ciò che loro si dica. Sarebbe per me del massimo interesse l'avere un saggio, sia pure assai breve, del codice vaticano, il più antico, a quanto pare, dei tre che si conoscono. Se a ivi non fosse di troppo incomodo vi pregherei, quando vi accade di andare alla Vaticana, per altro, di trascrivermi quattro o cinque stanze, di vedere quante ne contenga il poema in cotesto manoscritto e di dirmi presso a poco che cosa costerebbe una copia completa. Scusate la briga e rifatevi nel miglior modo che sapete.
Non vi starò a ridire che cosa abbian detto di voi e l'Ascoli e il D'Ancona. A me le loro parole hano fatto gran piacere, e insieme accresiuto ancora il desiderio già vivissimo di conoscervi in altro modo che per lettera. A che ne siamo col canzoniere portoghese?
Abbiatemi qualche volta a memoria, e credetemi
Aff.mo vostro
Pio Rajna

