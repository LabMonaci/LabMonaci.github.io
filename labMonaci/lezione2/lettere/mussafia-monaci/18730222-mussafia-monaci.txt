TRASCRIZIONE DI Marco Veneziale


Mio pregiatissimo Signore ed amico!
Scusi se finora non ho risposto all'ultima sua (9 gennaio!), e lo attribuisca al desiderio che aveva d'inchiuderle i pochi appunto sullo Studio del Canello. Sono una cosa tanto meschina, che mi vergogno d'averla loro offerta, e ancor più d'averla fatto aspettar tanto. E con tutta sincerità prego i SS. Compilatori della Rivista di non voler usare inutili riguardi; de par loro che le mie linee possano essere utili a qualcosa, le stampino; se no, o se credono che ciò possa spiacere all'ottimo Canello, le mettano da parte, Pubblicandole, sarebbe bene farci un po' di cappello; p. es. due linee d'introduzione da parte dei Compilatori, o le linee seguenti:
		Da lettera ai compilatori della Rivista.

….... Fra i molti bellissimi articoli del primo fascicolo della loro Rivista lo studio del Sig[no]r Canello sulla storia d'alcuni participii romanzi m'ispirò particolare interesse. L'a[utore] tratta d'un punto di grammatica, a cui più volte ho pensato anch'io; ond'è che nel leggere la dotta dissertazione io venni facendo alcune osservazioni. Ora, poiché io al momento non o altro modo di contentare il desiderio, che nutro vivissimo, di associarmi ai loro lavori, offro loro le poche linee che seguono, qual segno, se non altro, della mia buona volontà. La discussione pacata ed urbana è sempre atta a far progredire la scienza; e nessun argomento è così tenue che non monti la spesa d'esaminarlo ad più lati.....1

Una copia di stampa mi sarebbe cara; la rimanderei il giorno stesso.
L'amico Stengel mi fece sapere ch'Ella desidererebbe avere un esemplare delle Trovas publ[icato] dal Varnhagen2. Io non ho quest'opera; l'ha la Biblioteca; ma io non Le posso da me mandare il libro. Dovrebbe chiederlo per mezzo dell'Ambasciata; via non lunga, poiché Ella è a Roma, e di sicuro successo. Il V[arnhagen], che è amb[asciatore] brasiliano a Vienna, ha fatto stampare alcuni anni fa una piccola appendice, che trovasi legata coll'esemplare della bibl. Qualunque altro esemplare Ella si procurasse mancherebbe probabilmente di quest'aggiunta. Le dirò che appena ricevuta la lettera dello St[engel] io andai dal V. per chiedere a lui un esemplare; tre volte ci ritornai, ma senza frutto. E m'ero messo a scrivergli; ma, come suole, colla penna in mano si riflette di più; ed io mi sono quindi chiesto se nel fare la Sua edizione Ella non sarà costretta a correggere molti degli errori che il V. com[m]ise nella sua edizione (arbitraria all'eccesso) di gran numero di canzoni del Vaticano, pubblicata or ha 4 o 5 anni a Vienna sotto il nome di Cancionerinho (Ella conosce senza dubbio questo libro), e se quindi non sia molto meglio per Lei di non porsi col V. in relazioni, che la obligherebbero a soverchia indulgenza. Sopra (?) perciò, ma se Ella mi dà facoltà di chiedere le Trovas al V., è probabile che me le darà, se non altro per paura. Ancora una proposta. Se Ella non vuol servirsi della via ufficiale, non potrebbe Ella mandarmi o il ms. o una prova di stampa delle canzoni che dal catalogo del Cornu Ella sa essere comuni al codice Vaticano ed alla stampa? Io Le metterei in margine le varianti.
Mille grazie degli appunti rispetto alle leggende. Se qualcosa, specialmente di versi, si trova nella Vaticana, mi sarà molto gradito saperlo. Con sincera stima ed affettuosi saluti mi dico
Tutto Suo
A Mussafia
22/2 73