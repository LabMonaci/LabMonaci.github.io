TRASCRIZIONE DI Marco Veneziale


Roma 23 nov. 1875
Mio carissimo Signore
Deploro vivamente ciò che è avvenuto nel cambio della Rivista. La colpa è dell'editore (sig. Loescher) che ha cura delle spedizioni dei fascicoli, e che da me aveva ricevuto gl'indirizzi di Lei e del sig. G. Paris. Egli dice essere stata una svista, e oggi stesso sarà riparata. In qualunque altra occasione poi avesse a mancarle qualche nostro fascicolo, sia certo che ciò non sarà mai per una dimenticanza del mio dovere, ed un suo avviso basterà per richiamare ciò che da noi Le farà bisogno.
Le sono ben grato del prezioso dono che Ella mi annunzia nella Sua lettera, e non mancherò di darne subito conto nella Rivista. Però La prego fin d'ora a perdonarmi se le mie parole non saranno trovate all'altezza del libro; la mia conoscenza del provenzale è meno che mediocre.
Fra qualche giorno Le sarà mandato dal mio editore il vol. I delle mie Communicazioni, che contiene il Canzoniere portoghese della Vaticana. La prego di accettarlo come prova della gratitudine e della stima che le professo. 
Lessi tempo addietro in un annunzio librario del Franck che Ella sta preparando una edizione del Roman d'Alexandre. Di questo poema esiste in Lugo un frammento di cui diede già un'erronea notizia il prof. Parenti, e ne diede anche cenno il Mussafia a p. 345 (nota 2) del Codice Estense. Ella pure forse lo conoscerà; ma nel caso che le piacesse di averne copia, Le ne offro fin d'ora una che possiedo io, e gliela manderò appena sappia che può servirle. In verità questa copia è lontana dall'ispirarmi fiducia; ma dopo che Ella l'avesse esaminata, potremmo al bisogno farla collezionare di nuovo, e nei luoghi più incerti far lucidare il ms.
Gradisca, mio caro Signore, l'espressione sincera della mia sima e della mia devozione.
Suo 
Ernesto Monaci