TRASCRIZIONE DI Marco Veneziale



Roma 30 giugno 1873
Mio signore
Ricevetti la sua lettera colla nota del sig. de Mas Latrie quando appunto ritornavo dall'ultima seduta della Vaticana. Ora la biblioteca resta chiusa per me fino ai 12 di novembre. Tuttavia non dispero di rendere presto al mio amico un servigio così frivolo come quello che mi domanda. Un amico mio, il sig. I. Guidi, come scrittor- della Vat. per le lingue orientali, vi ha l'accesso libero tutto l'anno. Appena potrò vederlo (credo che in questi giorni sia assente da Roma), lo pregherò di farmi quei riscontri sullo Stramboldi, e il sig. D. M. L. potrà essere pienamente sicureo della esattezza con cui saranno fatti.
Ricevetti la Romania e la ringrazio. Sul finire di questa settimana sarà distribuito il ns. 2° fasc. e ho già scritto al Galeati che ne spedisca due copie al sig. Vieweg, una per Lei l'altra pel sig. Paris. Non le fo ispedire direttamente perché l'indirizzo del sig. Paris mi è ignoto.
Di altri due periodici francesi desidererei vivamente il cambio: la revue critique e la bibl. de l'Ec. des chartes. – Potrei sperarlo? Se vi fosse difficoltà per la differenza del prezzo d'abbonamento, pagherei volentieri il di più. – Da parecchi mesi pregai il Bibliotecario della ns. Università di provvedere questi due giornali, ed egli anzi mi promise di farne venire tutta la collezione. Promesse vane. Fino a quest'ora ho potuto verificare che non v'è commesso nulla. – È difficile figurarsi quale penuria abbiamo di libri per gli istudi nostri. Qui si può far il romanista come si potrebbe nella Cina.... Non le faccia perciò meraviglia se anche la Rivista vivesse un po' delle condizioni del paese in cui vive. 
Spero che il sig. Paris stia bene. Me lo riverisca distintamente. In attesa dei suoi commodi, le rinnovo, signore, l'espressione della mia stima e della mia devozione sincera	Ernesto Monaci